323-追和秦隱君辭薦之韻上陳侯乞歸鳳山
詹琲
誰言悅口是甘肥，獨酌鵝兒噉翠微。
蠅利薄於青紙扇，羊裘煖甚紫羅衣。
心隨倦鳥甘棲宿，目送征鴻遠奮飛。
擊壤太平朝野客，鳳山深處□生輝。
------------------------------
425-寶賢堂
李頻
遊訪曾經駐馬看，竇犨遺像在林巒。
泉分石洞千條碧，人在冰壺六月寒。
時雨欲來騰霧靄，微風初動漾波瀾。
箇中若置羊裘叟，絕勝當年七里灘。
（《古今圖書集成·職方典》卷三○五《太原府部》）。
------------------------------
460-雜詩六首 二
李華
玄黃與丹青，五氣之正色。
聖人端其源，上下皆有則。
齊侯好紫衣，魏帝婦人飾。
女奴厭金翠，傾海未滿臆。
何忍嚴子陵，羊裘死荆棘。
------------------------------