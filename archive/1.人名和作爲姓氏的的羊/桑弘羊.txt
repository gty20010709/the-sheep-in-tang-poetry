139-新樂府 鹽商婦	惡幸人也
白居易
鹽商婦，多金帛，不事田農與蠶績。
南北東西不失家，風水爲鄉船作宅。
本是揚州小家女，嫁得西江大商客。
綠鬟富去金釵多，皓腕肥來銀釧窄。
前呼蒼頭後叱婢，問爾因何得如此。
壻作鹽商十五年，不屬州縣屬天子。
每年鹽利入官時，少入官家多入私。
官家利薄私家厚，鹽鐵尚書遠不知。
何況江頭魚米賤，紅膾黃橙香稻飯。
飽食濃妝倚柁樓，兩朵紅顋花欲綻。
鹽商婦，有幸嫁鹽商。
終朝美飯食，終歲好衣裳。
好衣美食來何處，亦須慙媿桑弘羊。
桑弘羊，死已久，不獨漢時今亦有。
------------------------------